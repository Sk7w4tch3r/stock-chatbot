برای ورود به بورس، ابتدا بهتر است کمی مطالعه کنید. پس از کسب اطلاعات کافی که البته در این مطلب سعی کرده‌ایم آن‌ها را ارائه کنیم، باید به یکی از کارگزاری‌های مجاز مراجعه کرده و برای فعالیت در بورس، کد بورسی دریافت کنید. با دریافت کد بورسی و شروع معامله، رسماً وارد بازار سرمایه شده‌اید و می‌توانید سهام مختلف را داد و ستد کنید. \n برای دریافت کد بورسی باید به سایت یکی از کارگزاری‌ها مراجعه کرده و پس از تکمیل فرم‌ها در سایت، برای احراز هویت به یکی از شعب کارگزاری یا دفاتر پیشخوان دولت (در سایت کارگزاری این مراکز ارائه می‌شود) مراجعه کرده و سپس کد را دریافت کنید. توجه کنید که گرفتن کد بورسی رایگان است. \n کارگزاری‌ها به نمایندگی از سرمایه‌گذاران معامله سهام را انجام می‌دهند. به عبارت دیگر، کارگزاری‌ها واسطه بین سهامداران و شرکت‌ها هستند. اما شاید این پرسش برایتان به وجود بیاید که کدام کارگزاری برای معامله بهتر است. واقعیت این است که نمی‌توان پاسخ قطعی به این پرسش داد. ممکن است یک کارگزاری بزرگ و معروف را انتخاب کنید و به دلیل تعدد سفارش‌ها اختلال در سیستم این کارگزاری وجود داشته باشد.  \n برای ثبت‌نام در سامانه سجام کافی است به نشانی اینترنتی www.sejam.ir مراجعه کرده و با وارد کردن شماره تلفن همراه، عملیات ثبت نام خود را آغاز کنید.