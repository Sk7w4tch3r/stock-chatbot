«بازار مالی» (Financial Market) به سادگی نشان‌دهنده هر بازاری است که در آن معامله دارایی‌ها صورت بگیرد مانند بازار سهام، بازار اوراق قرضه، بازار فارکس و بازار مشتقه. بازار‌های مالی برای عملکرد مناسب اقتصاد‌های برپایه سرمایه‌داری، ضروری به شمار می‌روند. با شکست بازار‌های مالی، اختلال اقتصادی بوجود می‌آید که می‌تواند رکود و بیکاری را به همراه داشته باشد. درواقع، بازار مالی از بازار سرمایه و بازار پولی تشکیل شده است. \n در حقیقت، بازار‌های مالی، به تخصیص بهتر منابع کمک و برای کسب‌و‌کار‌ها و کارآفرینان، نقدینگی خلق می‌کنند. بازار درواقع، تجارت را برای خریداران و فروشندگان تسهیل می‌کند. بازار سهام تنها یک نوع از بازار‌های مالی به شمار می‌رود. بازار‌های مالی از خرید و فروش انواع متعددی از ابزار‌های مالی به وجود می‌آیند. امکان دارد، قیمت بازاری دارایی‌ها به علت تاثیرگذاری عوامل موثر بر اقتصاد کلان، مانند مالیات‌ها، نشان‌دهنده ارزش ذاتی آن‌ها نباشند. بازار‌های مالی به شدت به شفافیت اطلاعاتی اتکا دارند تا اطمینان حاصل کنند که قیمت‌های تعیین‌شده توسط بازار‌ها از کارایی و تناسب لازم، بهره‌مند هستند. \n «بازار‌ مالی» (Financial Market) نشان‌دهنده سیستمی است که از طریق آن، وجوه مالی از بخشی با مازاد به بخشی با کسری انتقال پیدا می‌کند. بر حسب مدت سررسید دارایی‌های مالی و ماهیت محصول، بازار مالی را می‌توان به ۲ دسته بازار پول و بازار سرمایه تقسیم کرد. \n «بازار پول» (Money Market) به سرمایه گذاری در اوراق بدهی با سررسید کوتاه‌مدت اشاره می‌کند. به صورت کلی، بازار پول نشان‌دهنده معاملات کلان بین نهاد‌های اقتصادی و معامله‌گران است. در سطح کوچک‌تر، بازار پولی شامل خرید صندوق‌های سرمایه‌گذاری مشترک توسط شرمایه‌گذاران حقیقی و افتتاح حساب توسط مشتریان بانک است. در تمام این نمونه‌ها، ویژگی‌های بازار پول مانند درجه بالای اطمینان و نرخ بازدهی تقریباً اندک، قابل مشاهده است. \n «بازار سرمایه‌» (Capital Market) بازاری برای سرمایه‌های بلند مدت است. در واقع، بازار سرمایه بازاری است که در آن خریداران و فروشندگان در معاملات بلند مدت دارایی‌های مالی مانند اوراق قرضه، سهام و … شرکت می‌کنند. به صورت کلی، در بازار سرمایه دارایی‌هایی خرید و فروش می‌شوند که دوره سررسید آن‌ها بیشتر از یکسال باشد. \n همان‌طور که گفته شد، در بازار سرمایه، افراد و دارایی‌ها به خرید و فروش دارایی‌های مالی می‌پردازند. شرکت‌ها، سازمان‌ها و افراد در بازار‌های سرمایه اولیه و ثانویه شرکت می‌کنند تا وجوه خود را افزایش دهند. به صورت کلی، بازار‌های سرمایه بر حسب زمان سررسید اوراق بدهی، به دو نوع اولیه و ثانویه تقسیم می‌شوند. \n در بازار سرمایه اولیه، دولت‌ها، سازمان‌ها و شرکت‌ها از طریق اوراق بدهی یا دارایی به پول دست می‌یابند. درواقع معاملات اوراق بدهی تازه منتشر شده برای اولین بار در «بازار اولیه» (Primary Market) انجام می‌شود. زمانی که قصد خرید «عرضه اولیه» (Initial Public Offering | IPO) سهامی را دارید، در واقع در این بازار شرکت کرده‌اید. در بازار اولیه، شرکت‌های تازه تاسیس می‌توانند با فروش سهام شرکت خود به جمع‌آوری سرمایه بپردازند. \n در «بازار ثانویه» (Secondary Market) سرمایه‌گذاران به خرید و فروش دارایی‌‌هایی که از قبل داشته‌اند، می‌پردازند. در واقع، منظور از بازار بورسی که در متون سرمایه‌گذاری به آن اشاره می‌شود، همین بازار ثانویه است، بااین‌حال، سهم‌ها به محض انتشار نیز در بازار اولیه به فروش می‌رسند. برای مثال، نزدک، بازار ثانویه به شمار می‌رود. \n سهام بیشتر از انواع دیگر اوراق بدهی، در بازار ثانویه به فروش می‌رسد. با‌این‌حال، انواع دیگر بازار سرمایه نیز وجود دارند. برای مثال، بانک‌های سرمایه‌گذاری و سرمایه‌گذاران حقیقی و حقوقی در بازار ثانویه به خرید و فروش صندوق‌های سرمایه‌گذاری مشترک و اوراق قرضه می‌پردازند. \n از دو نوع اصلی ابزار‌های مورد استفاده در بازار سرمایه می‌توان به سهام و اوراق قرضه اشاره کرد. \n از انواع بازار‌های مالی می‌توان به بازار بورس، بازار فرابورس، بازار اوراق قرضه، بازار‌های پولی، بازار‌های مشتقه، بازار فارکس، بازار کالاها، بازار‌های ارز‌های دیجیتال زیر اشاره کرد که هرکدام با توجه به زمان سررسید ابزار‌های خود می‌توانند زیرمجموعه بازار‌های اولیه یا ثانویه قرار بگیرند. \n «بازار بورس» (Stock Market) یکی از انواع بازار‌هایی است که در همه‌جا موجود است. بازار بورس محل عرضه سهم‌ها توسط شرکت‌ها و خرید و فروش آن‌ها توسط معامله‌گران و سرمایه‌گذاران است. از بازار بورس یا «بازار سهام» (Equity Market) توسط شرکت‌ها جهت افزایش سرمایه از طریق «عرضه اولیه» (Initial Public Offering | IPO) استفاده می‌شود. \n «بازار فرابورس» (Over-the-counter | OTC) یک بازار غیرمتمرکزسازی شده است که موقعیت فیزیکی مشخصی ندارد و معامله در آن به صورت الکترونیکی انجام می‌شود. در این بازار، شرکت‌کنندگان، به صورت مستقیم و بدون وجود کارگزاری به مبادله بین یکدیگر می‌پردزاند. بااینکه ممکن است در بازار فرابورس، سهام معینی معامله شود – سهام شرکت‌هایی کوچک‌تر یا با ریسک بیشتر که در بورس اوراق بهادار پذیرفته نشده‌اند – اغلب معاملات سهام از طریق مراکز مبادله انجام می‌شود. \n «اوراق قرضه» (Bond)، نوعی اوراق بهادار است که در آن سرمایه‌گذار برای مدت مشخص و در نرخ از پیش‌ تعیین‌ شده‌ای، وام می‌دهد. در واقع، می‌توان اوراق قرضه را مانند توافقی میان فرد اعطا‌کننده و فرد دریافت‌کننده در نظر گرفت که حاوی جزییات وام و پرداختی‌های آن است. \n به صورت کلی در بازار‌های پولی، کالاهایی با نقدینگی بالا و سررسید کوتاه‌مدت (کمتر از یکسال) معامله می‌شوند و در این بازار‌ها، امنیت بالاست و به همین نسبت بازدهی بهره کمتر است. در سطح عمده‌فروشی، بازار پول شامل معاملات با حجم کلان بین نهاد‌ها و معامله‌گران است. \n ابزار مشتقه قراردادی بین دو یا چندین طرف است که ارزش بر پایه کالای مالی توافق شده، تعیین می‌شود. کالای مالی توافق شده می‌تواند مانند سهام یا مجموعه‌ای از دارایی‌ها مانند یک شاخص باشد. ابزار‌های مشتقه، سهامی ثانویه هستند که ارزش آن‌ها به صورت مطلق از ارزش دارایی اولیه مربوطه، بدست می‌آید. \n بازار فارکس، بازاری است که شرکت‌کنندگان می‌توانند در آن به خرید، فروش، هجینگ و سفته‌بازی نرخ‌های مبادله بین جفت ارز‌ها بپردازند. بازار فارکس یکی از بازار‌ها با بیشترین میزان نقدینگی در دنیاست زیرا پول نقد یکی از نقدترین انواع دارایی‌ها به شمار می‌رود. \n این بازار ارز، روزانه به میزان بیشتر از ۵ میلیارد دلار تراکنش دارد که بیش از مجموع تراکنش‌های انجام شده در در بازار‌های سهام و فیوچر است. همانند فرابورس، بازار فارکس نیز غرمتمرکز‌سازی شده و تشکیل شده از شبکه ای از دستگاه‌های رایانه و کارگزاری‌ها از سراسر جهان است. \n بازار کالاها مکان ملاقات تولید‌کنندگان و مصرف‌کنندگان جهت مبادله کالاهای فیزیکی مانند محصولات کشاورزی (برای مثال، ذرت، زعفران و کالاهای پتروشیمی) و کالاهای بازار انرژی (نفت و گاز و …)، فلزات ارزشمند (طلا، نقره، پلاتین) است. بورس کالا در ایران به معامله کالاهای کشاورزی و صنعتی می‌پردازد. \n امروزه صد‌ها توکن ارز‌های دیجیتال در دسترس هستند و به صورت جهانی در طی مجموعه‌ای از مراکز مبادله مستقل و آنلاین رمزارز، مبادله می‌شوند. این مراکز مبادله که میزان والت‌های دیجیتال هستند امکان سواپ کردن یک ارز دیجیتال با ارزی دیگر یا با پول‌های فیات مانند دلار یا یورو را فراهم می‌کنند. \n بازار‌های مالی از طریق نهاد‌های مختلف و بوسیله انتشار دارایی‌های متنوع، به جمع‌آوری وجوه می‌پردازند. هر کسب‌و‌کاری، به دو صورت نیازمند تامین مالی است. این نیاز‌ها از نوع کوتاه‌مدت یا «سرمایه جاری» (Working Capital) یا نیاز بلندمدت یا «سرمایه ثابت» (Fixed Capital) است. نیازهای سرمایه‌ای کوتاه‌مدت از طریق انتشار اوراق در بازار پولی جمع‌آوری یا استقراض می‌شوند. \n از انواع واسطه های مالی می‌توان به ، موسسه‌های سپرده‌ای، موسسه‌های پس اندازی قراردادی و واسطه‌های سرمایه‌گذاری اشاره کرد. \n از کاربرد های واسطه های مالی می توان به کاهش هزینه جستجو، ارائه خدمات مدیریت ریسک و پخش کننده دارایی های سرمایه ای که کاهش دهنده ریسک هستند نام برد.