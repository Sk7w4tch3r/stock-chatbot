صورت مالی گزارشی است که شرکت آن را ارائه می‌کند و حاوی ریز فعالیت‌های اقتصادی مانند سود و زیان، هزینه‌ها، حقوق صاحبان سهام و… است. \n ترازنامه یکی از انواع صورت‌های مالی است که سرمایه (حقوق صاحبان سهام) و دارایی‌ها و بدهی‌های شرکت در آن نوشته می‌شود. در ترازنامه، ابتدا دارایی‌ها سپس بدهی‌ها و در نهایت حقوق سهامداران آورده می‌شود. دلیل اهمیت ترازنامه برای سهامداران این است که با مطالعه آن به قدرت شرکت پی ببرند و وضعیت آن را در آینده پیش‌بینی کنند. \n صورت ‌سود و زیان نیز یکی از انواع صورت مالی است که در آن، مقدار درآمد و هزینه و در نتیجه آن، سود و یا زیان شرکت نوشته می‌شود. صورت حساب سود و زیان به این دلیل مهم است که نشان دهنده میزان سودآوری شرکت و یکی از عوامل مؤثر بر تصمیم‌گیری سهامدار است. \n مجمع جلسه‌ای است که در آن، مدیران و سهامداران برای تصمیم‌گیری مسائل مهم شرکت جمع می‌شوند. همه سهامداران شرکت، متناسب با سهمی که دارند، حق رأی دارند. جلسه مجمع باید حداقل ۱۰ روز قبل از برگزاری، توسط هیئت مدیره شرکت اطلاع‌رسانی شود. مجمع‌هایی که برگزار می‌شوند دو دسته‌اند: مجمع عادی سالیانه و مجمع فوق‌العاده. \n در مجمع عادی سالیانه، هیئت مدیره هر یک سال یک بار با دعوت از سهامداران، گزارش عملکرد شرکت را به آن‌ها ارائه می‌کنند. در مجمع سالیانه، درباره موضوعاتی مانند تقسیم سود بین سهامداران و انتخاب اعضای هیئت مدیره تصمیم‌گیری و رأی‌گیری می‌شود. \n افزایش سرمایه یکی از راه‌های تأمین مالی است که شرکت‌ها برای توسعه فعالیت‌های خود و تداوم قدرت رقابت و افزایش نقش‌آفرینی در بازار، اقدام به این کار می‌کنند. طبیعتاً با افزایش تعداد سهام، میزان پشتوانه مالی هم باید افزایش پیدا کند. در حالت کلی، شرکت‌ها از دو راه متداول‌تر برای افزایش سرمایه استفاده می‌کنند: یکی از محل سود انباشته یا تجدید ارزیابی دارایی‌ها و دیگری از محل آورده نقدی. \n در مواردی که شرکت سود انباشته مناسبی دارد یا از راه تجدید ارزیابی دارایی‌ها به افزایش سرمایه خود اقدام می‌کند، منابع مالی مورد نیاز را تأمین خواهد کرد. بنابراین، در این موارد نقدینگی تازه‌ای وارد شرکت نمی‌شود، زیرا سهامداران برای سهام جدید مبلغی پرداخت نمی‌‌کنند. سهامی که به این روش به سهامدار تعلق می‌گیرد، به «سهام جایزه» معروف است. با وجود سهام جایزه، در میزان درصد مالکیت سهامدار تغییری ایجاد نمی‌شود. \n اگر شرکت دارای سود انباشته خوبی نباشد یا بخواهد منابع مالی جدیدی را تزریق کند، از محل آورده نقدی سهامداران اقدام به افزایش سرمایه می‌کند. «حق تقدم» به این نوع افزایش سرمایه مربوط است که سهامداران باید پول افزایش سرمایه را پرداخت کنند.