با یک تعریف ساده، تابلو خوانی یعنی بررسی هر نماد، میزان خرید و فروش، نوسان‌های قیمت، میزان عرضه و تقاضای سهامداران حقیقی و حقوقی و موارد این‌چنینی که به شناخت وضعیت سهم می‌انجامد. \n سهام شناور بخشی از سهام یک شرکت است که سهامدارانش، آماده معامله آن هستند و قصد ندارند با نگهداری آن سهام، در مدیریت شرکت مشارکت کنند. در واقع، سهام شناور سهامی است که انتظار می‌رود در آینده نزدیک قابل داد و ستد باشد.  \n حجم مبنا برابر با حداقل تعداد سهمی است که باید خرید و فروش شود تا قیمت سهم در دامنه نوسان کامل افزایش یا کاهش یابد. طبق قانون، در یک سال باید حداقل ۲۰ درصد از کل سهام یک شرکت معامله شود. اگر تعداد روزهای کاری یک سال را ۲۵۰ فرض کنیم، حجم مبنای روزانه ۰٫۰۰۰۸ (هشت ده هزارم) کل سهم است.  \n شرکت‌ها، الزاماً همه سود را بین سهامداران توزیع نمی‌کنند و ممکن است بخشی از آن را در اموری مانند توسعه شرکت صرف کنند. بنابراین، میزان سودی که از هر سهم بین سهامداران توزیع می‌شود، سود تقسیمی هر سهم (Dividend Per Share) نامیده می‌شود. \n «سود هر سهم» (Earnings Per Share) که به اختصار EPS گفته می‌شود، برابر با نسبت سود یک شرکت به تعداد سهام عادی در دست سهامداران آن است. عدد حاصل از این تقسیم، به عنوان شاخص سودآوری یک شرکت مورد استفاده قرار می‌گیرد. برای یک شرکت معمول است. هرچه EPS یک شرکت بالاتر باشد، سودآوری بیشتری خواهد داشت. \n نسبت P/E در واقع نسبت قیمت به درآمد هر سهم بوده و یکی از معیارهای مهم در ارزش‌گذاری سهام شرکت‌ها است. در واقع، P به E یک سهم به ما می‌گوید که سرمایه‌گذاران حاضر به پرداخت چند ریال به ازای هر ریال سود شرکت هستند. به همین دلیل، به نسبت P به E ضریب سهام نیز می‌گویند.  \n قیمت پایانی یک سهم در یک روز، در واقع میانگین قیمت‌هایی است که سهم خرید و فروش شده است. اگر حجم معاملات یک روز حداقل برابر با حجم مبنا باشد، میانگین قیمت معاملات به عنوان قیمت پایانی در نظر گرفته می‌شود. اما اگر حجم معاملات کمتر از حجم مبنا باشد، به همان نسبتِ زیاد شدن یا کم شدن قیمت سهم، از قیمت کاسته شده و قیمت پایانی بر آن اساس به دست می‌آید. \n آخرین قیمت قیمتی است که آخرین معامله روی سهم انجام شده و پس از آن سهم بسته می‌شود. \n سرمایه‌گذاران حقیقی که سهامداران خرد یا کوچک نیز نامیده می‌شوند، آن‌هایی هستند که سهام را برای خودشان معامله می‌کنند. حجم معامله سهامدار حقیقی در مقایسه با سهامدار حقوقی کمتر است. اما سرمایه‌گذاران حقوقی آن‌هایی هستند که سهام را در حجم‌های بزرگی معامله می‌کنند و بنابراین، تأثیر زیادی بر روند تغییر قیمت سهام دارند.  \n در وضعیت مجاز معامله، سهم در حالت عادی قرار داشته و به روال معمول قابل معامله است. \n وقتی حقوقی فعالیت داشته باشد و در معامله شرکت کند، آن حقوقی بازیگردان یا بازیگر است. بازیگرها اصطلاحاً هوای سهم را دارند و در مواقعی که اوضاع کلی بازار هم خوب نیست و صف‌های فروش وجود دارد، از سهم حمایت می‌کنند و از کاهش ارزش آن جلوگیری به عمل می‌آورند.  \n به قیمت‌هایی که انتظار می‌رود عرضه در آن زیاد شود و به عنوان مقاومت یا سدی در مقابل رشد سهم قرار گیرد، محدوده مقاومت می‌گوییم. پایان معاملات در قیمتی بالاتر از مقاومت و با حجم معاملات سنگین نکته مثبت و افزایش حجم معاملات در آستانه مقاومت و برگشت قیمت نکته‌ای منفی به حساب می‌آید. \n حمایت و مقاومت روانی با حمایت و مقاومت تکنیکی تفاوت دارند. اعداد رُند همیشه نقش حمایت و مقاومت روانی دارند. برای مثال، اگر سهمی تا محدوده ۱۰۰۰ تومان افت کند، معامله‌گران بازار از نظر روانی انتظار دارند ریزش در این نقطه قطع شود. این حمایت روانی است. \n حمایت تاریخی حمایتی است که در گذشته قبلاً برای سهم انجام شده است. همین مورد برای مقاومت تاریخی نیز تعریف می‌شود. \n معامله بلوکی وقتی صورت می‌گیرد که ارزش معامله بیش از بیست میلیارد ریال (یا بیش از ۵۰ برابر محدودیت سفارش هر سهم در یک روز کاری) باشد و از آنجا که این مبلغ نسبتاً زیاد است و این امکان وجود دارد که بر عرضه و تقاضای سهم در بازار مؤثر باشد، معامله در یک ساز و کار دیگر انجام می‌شود. \n اردر ترس، همان‌طور که از نامش پیداست، سفارش فروشی است که برای ترساندن سهامداران ثبت می‌شود. سهامدار بزرگ یا اصطلاحاً همان بازیگر سهم، برای آنکه سهامداران خرد حقیقی را بترسانند، در کف قیمت سفارش‌ فروش ثبت می‌کند. برخی سهامداران خرد، با دیدن صف فروش می‌ترسند و دچار هیجان می‌شوند و از ترس ضرر به صف فروش ملحق می‌شوند.  \n هنگامی که حجم عرضه یک سهم بیشتر از تقاضای آن باشد صف فروش و وقتی حجم تقاضای آن نسبت به عرضه‌اش بیشتر باشد، صف خرید تشکیل می‌شود. یکی از دلایل تشکیل صف خرید، اقبال مردم به آن سهم و از دلایل تشکیل صف فروش عدم استقبال سهامداران نسبت به آن است. \n وقتی بازار صعودی و ارزش آن رو به افزایش باشد، اصطلاحاً می‌گویند بازار گاوی است. در نقطه مقابل، اگر اوضاع مناسب نبوده و رکود داشته باشد، بازار سرمایه را اصطلاحاً خرسی می‌گوییم. یکی از دلایل احتمالی این نا‌م‌ها، این است که گاو در هنگام حمله سر خود را پایین گرفته و شاخش را به سمت بالا می‌گیرد؛ اما خرس در هنگام درگیری ضربه‌هایش را از بالا به پایین می‌زند! \n سرمایه‌گذاران بورس استراتژی‌های مختلفی برای کسب سود دارند. سود در بازار سرمایه معمولاً از دو راه حاصل می‌شود: یکی بالا رفتن ارزش سهام و دیگری سود شرکت که بین سهامداران تقسیم می‌شود. همان‌طور که می‌دانیم، ذات بازار بورس بر اساس تغییرات و نوسان قیمت در بازه‌های زمانی کوتاه مدت تا میان مدت و بلند مدت است. معامله در همه این بازه‌ها را می‌توان به نوعی نوسان‌گیری دانست که بازه آن‌ها متفاوت است. اما چیزی که در بازار سرمایه از آن با نام نوسان‌گیری یاد می‌شود، منظور نوسان‌گیری در کوتاه مدت است. \n «پول هوشمند» (Smart Money) به سرمایه‌گذاری انجام شده از سوی سرمایه‌گذارانی اطلاق می‌شود که «متخصص» هستند و درک جامع و کاملی از بازار دارند و توانایی شناسایی و پیش‌بینی روندها پیش از افراد عادی را دارند. وقتی این افراد سهمی را می‌خرند، اصطلاحاً می‌گویند پول هوشمند وارد سهم شده است. \n به زبان ساده، وقتی شخص متخصصی بیان می‌کند که سهمی مناسب خرید است سیگنال خرید داده یا وقت مناسب فروش سهم، سیگنال فروش می‌دهد. در حالت کلی، سیگنال یک محرک است که طبق تحلیل‌های مختلف برای خرید یا فروش سهم صادر می‌شود. تحلیل توسط شخص یا با کمک شاخص‌های تکنیکال یا با استفاده از الگوریتم‌های ریاضی و البته با در نظر گرفتن سایر عوامل مؤثر بر بازار صادر شود.
