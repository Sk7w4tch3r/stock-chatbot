به زبان ساده، بورس بازاری است که در آن دارایی‌ها معامله می‌شوند و در حالت کلی به سه دسته بورس کالا، بورس ارز و بورس اوراق بهادار تقسیم می‌شود. در بورس کالا همان‌گونه که از نامش پیداست، کالاهای معینی معامله می‌شود. در بورس کالا، معمولاً مواد اولیه معامله شده و هر کالایی بورس خودش را دارد؛ مثلاً بورس نفت.  \n تالار بورس مکانی است که در آن، کارگزاران سهام را داد و ستد می‌کنند. تابلویی در تالار بورس وجود دارد که قیمت‌ لحظه‌ای سهم‌های مختلف را مشخص می‌کند. تالار بورس به دو بخش اصلی و فرعی تقسیم می‌شود. در تالار اصلی شرکت‌هایی وجود دارند که خود را با قوانین سازمان بورس وفق داده‌اند. تالار فرعی نیز شامل شرکت‌هایی است که به صورت آزمایشی در آن فعالیت کرده و در صورتی که بتوانند خود را با قوانین تطبیق، در تالار اصلی فعالیت خواهند کرد. \n در بازار بورس امکان کسب سود بیشتری نسبت به بانک وجود دارد. البته این امر مستلزم پذیرش ریسک‌ بیشتری نیز هست. اگر با آگاهی در بورس سرمایه‌گذاری کنید، ارزش دارایی و سهامی که خریده‌اید در برابر تورم حفظ می‌شود. البته در مواردی سود بورس به مقادیر بسیار زیادی می‌رسد. مثلاً کافی است بدانید که ارزش یک سهم در کمتر از دو سال گذشته به بیش از ۱۲۰ برابر رسیده است. شنیدن همین عدد کافی است که به فعالیت در بازار بورس ترغیب شوید. این مورد معمولاً برای سود بانکی که مقدار ثابتی است، وجود ندارد. \n احتمالاً این پرسش برایتان به وجود آمده که تفاوت فرابورس و بورس چیست. پاسخ ساده این پرسش این است که این دو از نظر ماهیتی هیچ تفاوتی ندارند. در واقع، فرابورس شامل آن دسته از شرکت‌هایی است که هنوز شرایط ورود به بورس را ندارند. سطح نظارت در بورس، بیشتر فرابورس است و در طول یک سال مالی، شرکت‌های بورس ملزم به ارائه گزارش‌های بیشتری هستند و به همین دلیل شفافیت بیشتری دارند. همین امر سبب موجب باعث می‌شود ریسک در فرابورس نسبت به بورس بیشتر باشد. \n بازار پایه یکی از بازارهای فرابورس است که جهت معامله اوراق بهادار ایجاد شده است. به طور کلی، مقررات ارائه اطلاعات شرکت‌ها در بازار پایه، به مراتب آسان‌تر از بازار اول و دوم است و طبعاً ریسک بیشتری نیز در این بازار وجود دارد. طبق قوانین جدید، شرکت‌های این بازار در سه بازار پایه زرد، نارنجی و قرمز دسته‌بندی شده‌اند و دامنه نوسان روزانه آن‌ها، به ترتیب، ۳، ۲ و ۱ درصد است. \n اصطلاح «اوراق بهادار» (Securities) یک ابزار مالی دارای ارزش پولی است که می‌توان آن را به پول نقد تبدیل کرد. اوراق بهادار می‌تواند نشان دهنده مالکیت در یک شرکت سهامی عام (از طریق سهام) یا رابطه طلبکاری از یک نهاد دولتی یا یک شرکت (از طریق اوراق قرضه) یا حقوق مالکیت دیگری باشد. سهام و اوراق قرضه معروف‌ترین انواع اوراق بهادار هستند. \n «سهام» (Stock) یک ورق بهادار است که در واقع، مالکیت بخشی از یک شرکت را نشان می‌دهد. این سهام به مالکش حق می‌دهد که متناسب با تعداد آن سهام در بخشی از دارایی‌های شرکت و سود آن شریک باشد. واحدهای سهام «سهم» (Share) نامیده می‌شوند. سهام معمولاً در بورس اوراق بهادار خرید و فروش می‌شود، هرچند می‌توان آن را به صورت خصوصی نیز داد و ستد کرد. \n در حالت کلی، دو نوع اصلی سهام وجود دارد: «ممتاز» (Preferred) و «عادی» (Common). سهام عادی معمولاً به مالکش این حق را می‌دهد که در جلسات مجمع رأی دهد و سود سهام خود را از شرکت دریافت کند. در طرف مقابل، سهامداران ممتاز عموماً حق رأی ندارند، اگرچه ادعای بالاتری نسبت به دارایی و درآمد نسبت به سهامداران عادی دارند. \n صندوق‌های سرمایه‌ گذاری مشترک، نوعی از نهادهای مالی‌اند که سرمایه موجودشان را در سهام و اوراق مشارکت سرمایه‌گذاری می‌کنند. این صندوق‌ها با کمک گرفتن از افراد متخصصی و مدیریت خبره در بورس سرمایه‌گذاری می‌کنند. صندوق‌های سرمایه‌گذاری، سرمایه‌گذاری افراد مبتدی در بورس را آسان‌تر کرده و ریسک آنان را کمتر می‌کنند. در حال حاضر، صندوق‌های سرمایه‌گذاری متنوعی وجود دارند که از آن‌ها می‌توان به صندوق سرمایه‌گذاری با درآمد ثابت و صندوق سرمایه‌گذاری در سهام اشاره کرد. \n اوراق مشارکت به آن دسته از اوراق بهادار اطلاق می‌شود که برای تأمین پروژه‌های عظیم که از نظر اقتصادی توجیه دارند از طرف دولت، شرکت‌های بزرگ، نهادهایی مانند شهرداری و… منتشر و بازپرداخت آن تضمین می‌شود. به دارنده اوراق مشارکت این اطمینان داده می‌شود که سود مشخصی را به عنوان سود علی‌الحساب و در فواصل زمانی مشخص دریافت کند. \n «صندوق سرمایه‌گذاری قابل معامله در بورس» (Exchange-Traded Fund) یا به اختصار ETF به نوعی از اوراق بهادار می‌گویند که خود آن از مجموعه‌ای از اوراق بهادار مانند سهام تشکیل شده است. البته ETFها می‌توانند در هر بخش صنعت سرمایه‌گذاری کنند یا استراتژی‌های خاص خود را داشته باشند. ETF از بسیاری جهات شبیه صندوق‌های سرمایه‌گذاری مشترک است. با این حال، ETF در طول روز در بازار بورس و معاملات (درست مثل سهام عادی) قابل معامله است. \n یکی از مزایای سرمایه‌گذاری در بورس این است که افراد با سرمایه کم می‌توانند در آن سرمایه‌گذاری کنند. در حال حاضر، حداقل سرمایه لازم برای خرید سهام ۵۰۰ هزار تومان است. یعنی اگر می‌خواهید سهام یک شرکت را بخرید، باید حداقل ۵۰۰ هزار تومان از آن سهم را بخرید. البته این حداقل مقدار برای عرضه اولیه وجود ندارد و می‌تواند کمتر از این مقدار باشد.